---
title: Centre Director's Message
permalink: /mlcs/about-the-centre/directors-message/
description: ""
third_nav_title: Centre Director's Message
variant: tiptap
---
<div class="isomer-image-wrapper">
<img style="width: 100%" height="auto" width="100%" alt="" src="/images/Mdm_Norhayati_2025__5_.jpg">
</div>
<p>Para guru yang budiman,</p>
<p>Tahun 2022 yang baru sahaja berlalu tidak banyak berbeza dengan tahun
yang sebelumnya. Kita terus dicengkam dengan penularan COVID-19 yang masih
belum ada penghujungnya. Namun begitu, guru-guru kita tetap gigih memperkasakan
diri dengan pelbagai kemahiran dan pedagogi terkini untuk terus kekal relevan
dalam norma baharu landskap pendidikan. Kecekalan dan kegigihan para guru
kita dalam mempertingkat diri dan menyambut baik program-program pembangunan
profesional anjuran Pusat Bahasa Melayu Singapura (MLCS) demi menghasilkan
pengalaman pembelajaran yang bermakna, menyeronokkan dan berterusan untuk
para pelajar harus dipuji.</p>
<p>Kini, Singapura dan banyak negara di seluruh dunia sudah beralih ke fasa
endemik. MLCS tidak akan berpeluk tubuh bahkan akan terus komited dalam
memastikan program pembangunan profesional yang dianjurkan kekal relevan
selaras dengan perkembangan semasa. MLCS juga akan sentiasa progresif dalam
mendepani cabaran-cabaran yang mendatang. Hal ini perlu dilakukan agar
para guru dapat dilengkapkan dengan PdP abad ke-21 demi mempersiap pelajar
menghadapi masa hadapan yang kompleks. Oleh itu, ledakan teknologi maklumat
yang sudah menjadi sebahagian daripada kehidupan kita akan terus dimanfaatkan
agar program-program MLCS dapat bergerak seiring dengan perubahan yang
berlaku sebagaimana yang telah dilakukan untuk struktur program pembangunan
profesional dan juga bahan-bahan Pengajaran dan Pembelajaran (PdP) yang
diterbitkan dalam bentuk digital.</p>
<p>Sejajar dengan itu, MLCS akan memastikan tugas teras para guru dalam melaksanakan
PdP yang seronok dan berkesan di dalam bilik darjah tetap menjadi keutamaan.
Bagi memastikan &nbsp;penyediaan dan pelaksanaan PdP yang bermutu, pada
tahun ini, MLCS akan terus menawarkan pelbagai kursus dan program pembangunan
profesional yang berkaitan dengan pedagogi dan pengajaran bahasa. MLCS
berharap melalui kursus-kursus yang ditawarkan, ia akan dapat membantu
guru-guru kita menjadi seorang pendidik yang lebih reflektif dan cemerlang
di bilik darjah. Kursus-kursus yang ditawarkan akan disasarkan untuk pelbagai
peringkat yang kami namakan Tunas Budiman, Mekar Budiman, Bestari Budiman
dan Cendekia Budiman.</p>
<p>Akhir kata, semoga tahun 2023 dapat terus memacu kita untuk sentiasa berusaha
dan lebih berdaya saing dalam landskap pendidikan yang pesat berubah demi
menghasilkan kecemerlangan PdP Bahasa Melayu di Singapura. MLCS juga mengalu-alukan
saranan dan juga maklum balas daripada semua pihak bagi membudayakan kecemerlangan
profesional guru-guru kita dan merealisasikan visi MLCS menjadi pusat latihan
guru yang cemerlang.</p>
<p>Sekian, terima kasih.
<br>#MLCS Milik Kita Bersama</p>
<p><strong>Puan Norhayati Awang</strong>
<br><strong>Pengarah Pusat</strong>
<br><strong>Pusat Bahasa Melayu Singapura (MLCS)</strong>
<br><strong>Akademi Guru Singapura (AST)</strong>
<br><strong>Kementerian Pendidikan Singapura (MOE)</strong>
</p>
<p><a href="/mlcs/about-the-centre/directors-message/directors-message-in-english" rel="noopener noreferrer nofollow" target="_blank">English Version</a>
</p>