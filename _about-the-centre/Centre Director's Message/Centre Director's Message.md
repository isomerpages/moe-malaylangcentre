---
title: Centre Director's Message
permalink: /mlcs/about-the-centre/directors-message/
description: ""
third_nav_title: Centre Director's Message
variant: tiptap
---
<p></p>
<div class="isomer-image-wrapper">
<img style="width: 100%" height="auto" width="100%" alt="" src="/images/Encik_Harris__2_.jpg">
</div>
<p>Salam sejahtera para guru yang dihormati.</p>
<p></p>
<p>Tahun ini merupakan tahun pertama saya menyandang tugas sebagai Pengarah
Pusat Bahasa Melayu Singapura (MLCS), menggantikan Puan Norhayati Awang
yang kini bertugas sebagai Naib Pengetua di Sekolah Menengah Hougang. Saya
ingin merakamkan ucapan terima kasih kepada Puan Norhayati Awang atas khidmat
beliau yang cemerlang dalam menerajui MLCS sejak lima tahun yang lalu.</p>
<p></p>
<p>Sejak penubuhannya pada tahun 2010, MLCS telah melaksanakan pelbagai program
untuk memacu kecemerlangan profesional guru Bahasa Melayu (BM). Usaha ini
bertujuan memperkasakan guru agar mampu mereka bentuk pengalaman pembelajaran
yang bermakna, relevan dan menarik bagi pelajar dengan profil &nbsp;dan
keupayaan berbahasa yang berbeza-beza. Sebagai satu-satunya pusat latihan
guru BM di Singapura, MLCS bertekad memastikan mutu pembelajaran dan pengajaran
(PdP) BM berada pada tahap tinggi dengan menawarkan pelbagai program pembelajaran
profesional bagi memenuhi keperluan pembelajaran guru BM. MLCS akan terus
memainkan peranan penting dalam membina keupayaan dan keyakinan guru melalui
program pembelajaran profesional yang relevan dan terkini.</p>
<p></p>
<p>Selain menawarkan kursus yang menyokong pelaksanaan kurikulum BM bagi
pelbagai peringkat, MLCS juga memberi tumpuan kepada penerapan e-Pedagogi,
Kecerdasan Buatan (AI) dan kemahiran abad ke-21 dalam PdP BM. Ini dilakukan
secara terancang bagi menyokong usaha Kementerian Pendidikan untuk melahirkan
pelajar yang memiliki minat mendalam dan rasa pemilikan terhadap BM serta
berupaya mengharungi cabaran dunia digital. MLCS akan terus memainkan peranan
penting dalam membina keupayaan dan keyakinan guru melalui program pembelajaran
profesional yang relevan dan terkini.</p>
<p></p>
<p>MLCS juga komited untuk mengukuhkan jaringan kerjasama profesional melalui
sokongan yang lebih padu di bilik darjah. Selain bekerjasama erat dengan
Guru Kanan dan Guru Peneraju melalui Komuniti Pembelajaran Profesional
(NLC), MLCS turut menyediakan ruang untuk guru bertukar-tukar idea tentang
amalan terbaik dan strategi meningkatkan PdP. Para guru digalakkan berfikiran
kritis dan reflektif dalam menggalas tugas dan tanggungjawab sebagai pendidik
yang cemerlang dan profesional. Dalam dunia yang penuh ketidaktentuan,
kita tidak boleh terus berada di takuk lama. Kita harus maju ke hadapan
dengan lebih fleksibel, adaptif dan berinovasi.</p>
<p></p>
<p>Semoga tahun ini kita terus meningkatkan kecekapan untuk menjadi guru
BM yang cemerlang. Marilah kita bergerak ke hadapan bersama-sama dengan
yakin untuk terus memajukan bahasa Melayu yang kita cintai!</p>
<p>Sekian, terima kasih.
<br>#MLCS Milik Kita Bersama</p>
<p><strong>Encik Abdul Harris Sumardi&nbsp; </strong>
<br><strong>Pengarah Pusat</strong>
<br><strong>Pusat Bahasa Melayu Singapura (MLCS)</strong>
</p>
<p></p>
<p></p>