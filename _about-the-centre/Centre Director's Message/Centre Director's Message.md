---
title: Centre Director's Message
permalink: /mlcs/about-the-centre/directors-message/
description: ""
third_nav_title: Centre Director's Message
variant: tiptap
---
<div class="isomer-image-wrapper">
<img style="width: 100%" height="auto" width="100%" alt="" src="/images/Mdm_Norhayati_2025__5_.jpg">
</div>
<p>Banyak perubahan telah berlaku semenjak kita dilanda pandemik yang menggegar
dunia. Perubahan-perubahan yang terjadi memerlukan kita untuk membuat penyesuaian
yang sering kali menimbulkan rasa tidak selesa. Namun, satu perkara yang
pasti ialah perubahan dalam bidang pendidikan perlu dilihat dari sudut
yang lebih positif. Sekiranya pendidikan dianggap sebagai kunci penakatan
dan kelangsungan hidup dalam dunia yang penuh dengan ketidaktentuan, kita
tidak boleh terus berada di takuk lama. Sebaliknya, kita perlu lebih fleksibel,
berinovasi, dan memastikan akses kepada pendidikan bermutu sentiasa terjamin.</p>
<p>Tahun ini, MLCS akan menginjak usia 15 tahun sejak penubuhannya. Selama
ini, MLCS telah melaksanakan pelbagai program dan aktiviti dalam pelbagai
mod untuk memacu kecemerlangan profesional dalam kalangan guru-guru Bahasa
Melayu (BM). Usaha ini bertujuan memastikan BM sentiasa relevan dan menarik
bagi pelajar-pelajar dengan profil yang berbeza-beza. Sebagai satu-satunya
pusat latihan guru BM di Singapura, MLCS bertekad untuk terus memastikan
mutu pembelajaran dan pengajaran (PdP) BM berada pada tahap yang tinggi.</p>
<p>Oleh itu, MLCS akan terus memainkan peranan penting dalam membina keupayaan
dan keyakinan guru-guru melalui pelbagai program pembelajaran profesional
yang relevan dan terkini. Antara tumpuan utama ialah kursus-kursus dan
bengkel yang memfokuskan kepada e-Pedagogi, Kecerdasan Buatan (AI), dan
kemahiran abad ke-21. Pemerkasaan guru dengan kemahiran-kemahiran ini bukan
sahaja menjadikan guru-guru kita lebih seronok mengajar tetapi juga lebih
berwibawa sebagai pendidik. Matlamat akhirnya adalah untuk melahirkan pelajar-pelajar
yang memiliki minat mendalam dan rasa pemilikan terhadap BM di samping
membekalkan mereka dengan keupayaan untuk mengharungi cabaran dan menyelesaikan
permasalahan dalam dunia digital ini.</p>
<p>Sehubungan itu, MLCS juga komited untuk mengukuhkan jaringan kerjasama
dengan guru-guru BM melalui sokongan yang lebih padu di bilik darjah. Di
samping itu, MLCS akan bekerjasama erat dengan Guru Kanan dan Guru Peneraju
dan menubuhkan Komuniti Pembelajaran Profesional (NLC). NLC ini bertujuan
memupuk kerjasama profesional, perkongsian pengetahuan, dan pembelajaran
berterusan dalam kalangan guru-guru kita selain dari menyediakan ruang
untuk bertukar-tukar idea, amalan terbaik, dan strategi bagi meningkatkan
hasil PdP.</p>
<p>Akhir kalam, dalam kita mengharungi satu lagi tahun akademik yang baharu,
MLCS berharap para guru BM kita akan terus memanfaatkan perubahan-perubahan
yang berlaku dalam pendidikan untuk meneroka dan mereka bentuk pengalaman
pembelajaran yang pelbagai dan menyeronokkan untuk para pelajar. Para guru
juga digalakkan untuk sentiasa berfikiran kritis dan reflektif dalam menggalas
tugas menjadi pendidik yang cemerlang dan profesional. Marilah kita bersama-sama
melangkah ke hadapan dengan keyakinan dan semangat untuk terus memajukan
bahasa Melayu kita!</p>
<p>Sekian, terima kasih.
<br>#MLCS Milik Kita Bersama</p>
<p><strong>Puan Norhayati Awang</strong>
<br><strong>Pengarah Pusat</strong>
<br><strong>Pusat Bahasa Melayu Singapura (MLCS)</strong>
</p>
<p></p>
<p></p>